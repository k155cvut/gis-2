# Data

## [ArcČR 500](https://www.arcgis.com/home/item.html?id=527cdeb48a8b4456a00ed4b35cbed799 "Odkaz na stažení")

ArcČR 500 je digitální vektorová geografická databáze České republiky, zpracována na úrovni podrobnosti 1 : 500 000. Navazuje na podobné databáze, zpracované firmou Esri. Obsahem databáze jsou přehledné geografické informace o ČR. Data umožňují široké spektrum prostorových analýz a vizualizace a poskytují možnost propojení na statistická data.

## [ZABAGED](https://ags.cuzk.cz/geoprohlizec/?atom=zabaged "Odkaz na stažení")

Základní báze geografických dat České republiky (ZABAGED) je vektorový geografický digitální model území České republiky, který je spravován Zeměměřickým úřadem ve veřejném zájmu. ZABAGED je v současné době tvořena 139 typy geografických objektů zařazených do [polohopisné](https://geoportal.cuzk.cz/(S(p5s5o0ytsichpi2q2qzdlt30))/Default.aspx?lng=CZ&mode=TextMeta&side=zabaged&metadataID=CZ-CUZK-ZABAGED-VP&mapid=8&menu=241) nebo [výškopisné](https://geoportal.cuzk.cz/(S(rcpvr0pxuj3z3jrglx0lmtk4))/Default.aspx?lng=CZ&mode=TextMeta&text=vyskopisZBG&side=vyskopis&menu=30&head_tab=sekce-02-gp) části. Polohopisná i výškopisná část je dostupná samostatně.

Polohopisnou část ZABAGED tvoří v současné době 136 typů geografických objektů sídel, komunikací, rozvodných sítí a produktovodů, vodstva, územních jednotek a chráněných území, vegetace a povrchu, terénního reliéfu a vybrané údaje o geodetických bodech. Objekty jsou reprezentovány dvourozměrnou vektorovou prostorovou složkou a popisnou složkou, obsahující kvalitativní a kvantitativní informace o objektech (zdroj: ČÚZK).

## [Státní mapa 1 : 5 000 – odvozená](https://geoportal.cuzk.cz/(S(be3r4r2uzrecpufzskg2ngre))/Default.aspx?mode=TextMeta&side=dSady_archiv&metadataID=CZ-CUZK-SMO5-R&head_tab=sekce-02-gp&menu=2905> "Odkaz na stažení")

Státní mapa 1 : 5 000 – odvozená, vydávaná postupně od roku 1950, byla zamýšlena jako provizorium. Pro první vydání byl polohopis odvozen z katastrálních map a výškopis z nejvhodnějších existujících podkladů, například z topografických map v systému S-1952, v případě nezbytnosti i z topografických sekcí 3. vojenského mapování. Polohopis zobrazoval sídla, dopravní síť, vodstvo, lesy, správní hranice a značkami místopisné podrobnosti, jako jsou mosty, kříže, sochy, komíny, věže apod., vše v šedé barvě. Výškopis byl znázorněn vrstevnicemi v závislosti na použitých výškopisných podkladech, výškovými kótami a podle potřeby technickým nebo topografickým šrafováním včetně popisu v barvě hnědé. Grafické provedení mapového rámu se v průběhu vydávání map lišilo, u prvního vydání jsou na jednoduchém přímkovém rámu vyznačeny rysky rovinné souřadnicové sítě Křovákova zobrazení v půlkilometrovém intervalu. Až do roku 1990 tyto mapy nebyly určeny veřejnosti, ale směly se používat pouze pro vnitřní potřebu státních orgánů a socialistických organizací. Do produktu jsou zařazovány kromě skenů postupných vydání Státní mapy 1 : 5 000 – odvozené i skeny mladších map neodvozených (zdroj: ČÚZK).

## [DMR 5G](<https://geoportal.cuzk.cz/(S(dj1qcqtglm2rtdlklt1pblvm))/Default.aspx?lng=CZ&mode=TextMeta&side=vyskopis&metadataID=CZ-CUZK-DMR5G-V&mapid=8&menu=302> "Odkaz na stažení")

Digitální model reliéfu České republiky 5. generace (DMR 5G) představuje zobrazení přirozeného nebo lidskou činností upraveného zemského povrchu v digitálním tvaru ve formě výšek diskrétních bodů v nepravidelné trojúhelníkové síti (TIN) bodů o souřadnicích X,Y,H, kde H reprezentuje nadmořskou výšku ve výškovém referenčním systému Balt po vyrovnání (Bpv) s úplnou střední chybou výšky 0,18 m v odkrytém terénu a 0,3 m v zalesněném terénu. Model vznikl z dat pořízených metodou leteckého laserového skenování výškopisu území České republiky v letech 2009 až 2013. Dokončen byl k 30. 6. 2016 na celém území ČR. DMR 5G je určen k analýzám terénních poměrů lokálního charakteru a rozsahu, např. při projektování pozemkových úprav, plánování a projektování dopravních, vodohospodářských a pozemních staveb, modelování přírodních jevů lokálního charakteru, apod. DMR 5G je základní zdrojovou databází pro tvorbu vrstevnic určených pro mapy velkých měřítek a počítačové vizualizace výškopisu v územně orientovaných informačních systémech vysoké úrovně podrobnosti.

## [RÚIAN](https://vdp.cuzk.cz/vdp/ruian "Veřejný dálkový přístup k datům RÚIAN")

Registr územní identifikace, adres a nemovitostí (RÚIAN) je jedním ze základních registrů veřejné správy. Je veřejným seznamem, nevede žádné osobní údaje a je jedinečným zdrojem adres nejen pro veřejnou správu. Obsahuje také údaje o územních prvcích, územně evidenčních jednotkách a jejich vzájemných vazbách.

## [CLC](https://land.copernicus.eu/en/products/corine-land-cover> "Odkaz na stažení")

Na počátku 80. let 20. století Evropská komise uznala potřebu komplexního, podrobného a harmonizovaného souboru údajů o půdním pokryvu a využití půdy na evropském kontinentu. V té době byly národní mapy půdního pokryvu často nekonzistentní a neporovnatelné napříč hranicemi, což téměř znemožňovalo sledování evropského životního prostředí v kontinentálním měřítku. V reakci na to Evropská komise zahájila program CORINE (Coordination of Information on the Environment), jehož cílem bylo vyvinout standardizovanou metodiku pro tvorbu map zemského pokryvu, biotopů a kvality ovzduší v kontinentálním měřítku. V roce 1990 byla vytvořena první datová sada CORINE Land Cover. Od té doby se stala stěžejní součástí služby Evropské agentury pro životní prostředí Copernicus Land Monitoring Service, kde již více než tři desetiletí poskytuje základní informace o evropském půdním pokryvu/využití půdy.

Ve své současné podobě nabízí produkt CORINE Land Cover (CLC) celoevropskou evidenci půdního pokryvu a využití půdy se 44 tematickými třídami, od rozsáhlých lesních ploch až po jednotlivé vinice. Produkt je každých šest let aktualizován o nové vrstvy stavu a změn - poslední aktualizace byla provedena v roce 2018. CLC slouží mnoha uživatelům a má téměř neomezené potenciální i skutečné využití, včetně monitorování životního prostředí, územního plánování, hodnocení změny klimatu a krizového řízení.